---
title: Embedded linux, historia matematyki i von Hayek
layout: post
tags: [książki, filozofia, matematyka, linux]
---

O trzech książkach, których nie łączy nic, poza tym że można je przeczytać i nie powinno się żałować.

#### Mastering Embedded Linux Programming
![Mastering embedded linux](/assets/img/books/masteringlinux.jpg)

Na pierwszy ogień idzie książka polecona przez znajomego z pracy, która wbrew tytułowi może być wartościowa nie tylko dla programistów embedded. Książka przeprowadza czytelnika przez proces budowania lekkiej dystrybucji linuksa, zaczynając od wyboru cross-kompilatora i reszty narzędzi do budowania projektu poprzez przegląd bootloaderów i opcji konfiguracyjnych jądra aż po przygotowanie początkowego systemu plików i konfigurację jednej z wielu dostępnych na rynku wersji procesu _init_. Jest też trochę porad na temat dostrajania różnych parametrów systemu i opis narzędzi pomocnych w analizie jego działania.

Książka jest napisana bardzo klarownie i zwykle gdy czytająć jakiś fragment nie byłem pewny "dlaczego właśnie tak", wyjaśnienie było kilka stron dalej. Mimo że pisana z myślą o systemach wbudowanych, to można ją potraktować bardziej ogólnie jako dobre źródło wiedzy o elementach składowych linuksa.

#### Wykłady z historii matematyki
![Historia matematyki](/assets/img/books/mathshistory.jpg)

"Wykłady z historii matematyki" znalazłem w księgarni przypadkiem już jakiś czas temu i nadal zdarza mi się do nich zajrzeć, bo po prostu fajnie się je czyta i myślę, że zasługują na większą uwagę. W pierwszej kolejności, książka bardzo mocno zmieniła moją opinię o starożytnych matematykach. Okazuje się, że grecka matematyka to nie tylko twierdzenie Pitagorasa i algorytm Euklidesa ;), ale także bardzo poważne rozważania na temat struktury twierdzeń matematycznych (precyzyjne wyliczenie używanych aksjomatów) i przeróżne, kreatywne metody obliczania pól (lub objętości) - na przykład tzw. metoda wyczerpywania, polęgająca na rozbiciu figury na nieskończoną liczbę coraz mniejszych podfigur, których pola można wyrazić jako szereg liczbowy. Pole całej figury będzie zatem sumą tego szeregu. 

Ogólnie, znając kontekst historyczny jakiegoś twierdzenia, można lepiej zrozumieć, czemu ktoś X lat temu zadał sobie trud, żeby je udowodnić. Na przykład przyjemnie jest wiedzieć, że problem tautochrony (czyli opisania krzywej, z której każdego punktu toczące się koło, poddawane działaniu tylko siły grawitacji, dotrze na sam dół w tym samym czasie), rozwiązany przez Huygensa, miał okazać się pomocny w konstrukcji zegarów, które będą działały stabilnie także na kołyszącym sie statku :). Bardzo polecam!

#### Nadużycie rozumu
![von Hayek](/assets/img/books/hayek.jpg)

Na koniec książka z pogranicza metodologii nauk społecznych i historii pewnych idei zrodzonych we Francji XIX wieku. von Hayek w pierwszej części stara się przekonać, że nauki społeczne różnią się znacząco od nauk przyrodniczych swoim przedmiotem i nie można ślepo przenosić metod badawczych z tych drugich do pierwszych. Na przykład, o ile całkowite odejście od kategorii subiektywnych w formułowaniu praw przyrody okazało się dobrą strategią, o tyle to, jak postrzegamy przedmioty, stanowi realną siłę wpływającą na kształt całego społeczeństwa, więc rezygnacja z danych świadomości w badaniach nad społeczeństwem może raczej zahamować ich rozwój. Przynajmniej dopóki nie zrozumiemy w pełni mechanizmów w mózgu, odpowiedzialnych za klasyfikację przedmiotów.

Okazuje się, że w XIX wieku narodził się nurt myślowy, propagowany przez ludzi takich jak Saint Simon, Auguste Comte i inne osoby z kręgu _École Polytechnique_ w Paryżu, którzy na fali euforii wywołanej rozwojem nauk przyrodniczych, zarysowali program objęcia "metodą naukową" także nauk społecznych, a nawet organizacji państwa. Byli oni przekonani, że można patrzeć na społeczeństwo całościowo, jak na jeden zbiorowy organizm dany nam w doświadczeniu zewnętrznym, który - podobnie jak obiekty fizyczne, podlega niezmiennym, koniecznym prawom. Ponadto wierząc, że świadomie zaprojektowane przedmioty są doskonalsze od tych, stworzonych przez chaotyczne siły natury, postulowali rządy naukowców, czyli organizację państwa, w której odpowiednio wykwalifikowane jednostki dbają o to, by cała produkcja w państwie była zorganizowana w harmonii i zmierzała w jednym kierunku (w przeciwieństwie do organizacji liberalnej, w której jednostki niejednokrotnie wchodzą sobie w drogę), a o decyzjach politycznych decydowały dowody naukowe.

von Hayek drobiazgowo "punktuje" te i inne pozytywistyczne pomysły, a także opisuje rozprzestrzenianie się tych idei w Europie. Pokazuje na przykład zaskakującą zbieżność części poglądów francuskich pozytywistów i Hegla (osoby z pozoru z zupełnie innej bajki), co mogło wzmocnić ich oddziaływanie i dalsze skutki (patrz Marks itd.).